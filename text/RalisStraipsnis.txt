Pirmoji ralio savaitė lietuviams buvo negailestinga. Prologe puikiai pasirodęs Rokas Baciuškas jau pirmojo etapo metu susidūrė su techninėmis kliūtimis ir atvažiavo paskutinis, vėliau jis laimėjo „48 val. Chrono“ iššūkį, tačiau maratono metu automobilis vėl sugedo, todėl lenktynininkas turėjo tik vieną tikslą – grįžti į finišą. Sekmadienį motociklininkas Gediminas Šatkus patyrė avariją ir susilaužė raktikaulį, todėl turėjo pasitraukti iš varžybų. Be to, sugedo Saleh Alsaif ir lietuvio Alberto Veliamovičiaus bagio greičių dėžė, jų kova – baigta. Pirmadienį stipriai vertėsi Vlado Jurkevičiaus ir Aisvydo Paliukėno pilotuojamas MINI. Nebuvo aišku, ar jie dar galės stoti prie starto linijos, nes bolidas atrodė stipriai sumaitotas. Vis dėlto, komandai „X-raid“ pavyko atstatyti automobilį. Tiesa, lietuviai iš oficialios kovos pasitraukė, lenktynes tęsia „Experience“ kategorijoje. Ketvirtadienį Benedikto Vanago bolidas buvo pastebėtas ilgam sustojęs trasoje, o vėliau – nukrypęs nuo trasos kurso ir judantis greitkelio link. Paaiškėjo, kad ekipažas susidūrė su akmeniu. Automobilio apačia smarkiai sužalota, keturiose vietose linkę saugumo lankai, todėl važiuoti trasoje jis negali. Tą pačią dieną rimtą gedimą patyrė ir Vaidoto Žalos ekipažas, iki pat vakaro nebuvo aišku, ar jis galės tęsti kovą, nes komanda turėjo abejonių, ar problemą pavyks išspręsti vietoje. Finišas pasiektas, bet etapas įveiktas per 9 valandas, 4 iš jų – stovint. Tai nubloškė V. Žalą iš trečios į aštuntą vietą kategorijos lentelėje.